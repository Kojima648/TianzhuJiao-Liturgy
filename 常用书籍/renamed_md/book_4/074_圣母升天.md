**圣母升天（早课  悔罪经毕）**

**圣母升天祝文**

伏望天主，赦尔仆罪愆，我等心志身行，弗能悦乐於尔。托赖尔子耶稣吾主之母，转达俯允，特赐护佑，以致诚实，为吾主基督。亚孟。  
（念天主经、圣母经、圣三光荣颂各一遍）  
三拜礼  转求经毕

**奉事圣母经**

至圣卒世童贞圣母玛利亚，我重大罪人，弗敢呼为主母仆役，又不敢侍立圣座前，惟恃主母仁慈裕容，乃敢恪恭奉事。特祈护守天神，暨天朝圣人圣女，鉴我愚诚，代我敬恳慈母，为我恩保，导引我等，自今而后，永远虔恭，无间无尽。望恩保主母，至圣玛利亚，为圣子宝血，许我常与主母所爱之众，迪我动静咸宜。又为转求吾主耶稣，扶佑我，凡思言行，永不获罪，迨我终时，挈我神魂，得瞻圣子全美圣容，及我主母圣颜。亚孟。  
（领报经  午时  赞贞母诵毕）

**求圣母转求加恩经**

圣母玛利亚，吾慈母、吾恩母，怜悯我罪人等，罪大恶极，种种泣诉，莫能数计。每经回思，背负天主无穷大恩，甚觉刺心。自今深悔痛改，犹恐昏昧软弱，复蹈往愆。恳祈圣母，转求天主，启我明悟，悉奥妙之理；提我畏惧，动真全之悔；发我热情，增信心之爱；坚我忍耐，乐世遇之苦。并祈止我贪昧，正我志虑，赐我圣宠，加我力量，远弃罪慝缘引，勤修补赎神工，思言行为，一切哀告所未及者，统希保全，得至善终。圣母虽至洁，不弃污者，虽全善，不绝恶者，万世万国，赖为主保。我虽罪恶，专恃圣母仁慈，犹望宠照。令我时时尊亲圣容，起敬起爱，恩准祈祷，护佑靡穷，脱免永殃，获升天国，享见圣三光荣，如我所愿。亚孟。