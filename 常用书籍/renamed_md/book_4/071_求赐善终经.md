**求赐善终经**

至圣天主之贞母，极珍吾众之慈亲，罪人等，不肖下愚，忝为尔仆，稽首再拜，匍匐钦崇，祝尔纯福以全力，颂尔峻德以完灵，切愿古今爱尔之焰，汇诸一心，以之爱尔，欣乐尔心，虔恭奉事，至於命终。兹惟恳尔，为尔极爱子之宝血，念尔无原罪之始胎，并鉴先圣先贤，事尔炽心之真爱，不弃我负罪深多，屑为我母，不绝我卑污过甚，视我犹子，导我今日攸行，咸符主旨，罔履冥岐，免罹魔阱。吁，甘饴者母，宽仁者母，谨以本日思言动静，凡我身神诸有，悉心奉尔，望尔附於尔子吾主及我主母，既诸圣勋劳之末，献於天主圣父台前，藉彼诸功，赖尔转达，赐我善终之殊福，获登常吉之天乡。伏思善终特典，永祉攸关。敬恳圣母净配，大圣若瑟，又祈圣母二亲，圣若亚敬、圣妇亚纳，并祈天朝诸圣，昔蒙圣母降临顾慰於今日，及於辞世之际者，容列圣家近戚之贵者，堪膺圣母特眷之恩者，陟遐之日，正值我终之期者，为我恩保，代祈天主，俯允所求，俾获善终，永享同庆。亚孟。