**仰赖圣心求救炼灵诵**

吾主耶稣至仁大主，降来人世，尔心剧苦剧难。凡人遭遇困穷，尔心怜悯，亟施拯救。粤溯当时，受尔诲者，五千余人，随至旷野，饥饿难堪，尔以全能，俱令饱饫。又因孀妇，唯生一子，病亡悲恸，尔心恻然，命子复活，以还其母。又拉匝禄，已死四日，其妹玛尔大、玛达肋纳，痛哭求怜，尔心悯然，命兄复活，以还其妹。吁，尔宽哉、仁哉、甘哉！万民重罪，尔身代之，万民永罚，尔身赎之。今尔在天，无异于世，俯怜炼狱众灵。彼心契合尔心，尔心所好，彼亦好之；尔心爱彼，彼亦爱尔；彼在炼狱，如病莫兴，我等愿辅之助之。但我罪人，无功无德，惟赖尔心无限功劳，息彼于安所。呜呼！尔觅亡羊，急追归栈。炼狱众灵，不比亡羊，虽因微愆，未合圣栈，然盼望甚殷，自行无力。我等叩首至地，诚切哀呼，俯允此求，赐彼速登天栈，常享真荣。亚孟。