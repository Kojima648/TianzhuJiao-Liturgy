**求恩祝文**

罪人罪大恶极，无可奉献天主圣父、圣子、圣神，愿仰藉吾主耶稣圣体圣血功劳，圣母玛利亚功行苦劳，诸圣热爱衷情，以献尔至圣三。罪人专恳耶稣、圣母及诸圣人，同祈天主，加佑当今教宗（某某），及天下诸圣教会，教化衍盛，异端消灭，人民清泰，国土安宁。未奉教者，普赐进教事主；已奉教者，普赐遵教立功；在炼狱者，普赐赦罪升天；遭苦难者，普赐平安得所。罪人过恶深重，未敢琐渎真主，总仰藉天上诸功，普世诸功，献主台前，求主早扩圣教，速救万民，赦我等罪过，拔我等罪根，除我等偏情，加我等力量，守诫行善，以至死后，救我等灵魂升天，允我等祈求，满所冀愿。亚孟。

恳祈吾主耶稣，基督，念我为尔所造，为尔所赎，今世所获美善，后世得望荣福，皆尔洪锡。特为尔无限仁慈，求尔熔化我心，拔我诸情于世诸物。吾主亦真天主，亦真人者，尔既仁厚无比，我何恶薄如此。尔既为爱我而受死，我何敢不爱尔而偷生。伏望还降圣宠佑我，仰酬大恩，以爱还爱，以死还死。亚孟。