**圣若瑟七苦七乐经**

圣母有孕天神未报，不知其由，圣人一苦。  
天神来报圣母受孕。天主圣子，圣人一乐。  
极贞至洁，童贞圣母玛利亚之净配圣若瑟，尔见圣母怀孕吾主，不知其由，尔心不胜惊苦。及天神梦中为尔解疑，尔心无任忻乐。我今称赞尔，恳求尔，仰望为尔苦、为尔乐，今世佑我善生，临终佑我如尔善死，於吾主耶稣，暨圣母玛利亚之中。  
（念天主经、圣母经、圣三光荣颂各一遍后六端仿此）  
主诞隆冬卧於马槽，襁衣裹体，圣人二苦。  
无数天神从天降临，拜扬吾主，圣人二乐。  
满被荣福，鞠养吾主耶稣者圣若瑟，尔见吾主生尔贫家，尔心不胜痛苦。迨闻天神空中颂扬天主，尔心无任忻乐。我今称赞尔，恳求尔，仰望为尔苦、为尔乐，佑我死后，得升天堂，听诸天神，赞美天主，永享荣福。  
圣婴割损圣血广流，呱声哀切，圣人三苦。  
依天神报立名耶稣，乃救世主，圣人三乐。  
承顺主命无违者圣若瑟，尔见吾主受行古礼，以石刀割损圣肢，尔心不胜痛苦。迨闻称主耶稣之名，尔心无任忻乐。我今称赞尔，恳求尔，仰望为尔苦、为尔乐，转求天主，赐我生时能倚主名，退绝诸罪之缘引，死时心口合一，称颂主名而谢世。  
闻西默盎预言吾主，受难之状，圣人四苦。  
闻西默盎赞美吾主，将救万民，圣人四乐。  
通达救世奥义者圣若瑟，尔聆西默盎祝赞吾主，如众矢所集之鹄，圣母如利刃刺心，尔心不胜痛苦。乃尔明达吾主与圣母之苦，能救赎万民。又为多人之荣复活，尔心无任忻乐。我今称赞尔，恳求尔，仰望为尔苦、为尔乐，以吾主耶稣之功劳，圣母玛利亚之主保，赐我将来，能得荣光之复活。  
王黑落德心生恶计，谋弑吾主，圣人五苦。  
  避埃及国见诸魔像，自仆破碎，圣人五乐。  
谦谨伴卫天主圣子者圣若瑟，尔以极贫竭力，鞠养吾主，更窘迫於避害，而往埃及，尔心不胜痛苦。但尔得亲顾复天主圣子，且见彼地魔像，为主倾颓，尔心无任忻乐。我今称赞尔，恳求尔，仰望为尔苦、为尔乐，转求天主，赐我能避地狱虐王之害，能倾颓私欲诸恶情，生时专心奉事吾主耶稣及圣母，死候偕同圣母圣配，安然而逝。  
  新王亦厉恐生恶计，谋弑吾主，圣人六苦。  
久居异地天神复报，得还本乡，圣人六乐。  
极尊天主之世使者圣若瑟，尔受圣子承顺之德，携圣子及圣母，自埃及，而回耶路撒冷。尔闻亚格老嗣黑落德之位，心中不胜忧苦。后得天神慰示平安，回归纳匝肋府，尔心无任忻乐。我今称赞尔，恳求尔，仰望为尔苦、为尔乐，赐我形神安和，无恐无惧，偕吾主耶稣，暨圣母玛利亚，以生以死。  
京都瞻礼行归在路，不见吾主，圣人七苦。  
寻觅吾主三日得见，在殿讲道，圣人七乐。  
万德诸善之表仪者圣若瑟，尔失吾主三日，虽非尔罪所致，尔心不胜痛苦。多方寻觅，三日后得遇吾主，在圣殿讲论於教士之中，尔心无任忻乐。我今称赞尔，恳求尔，仰望为尔苦、为尔乐，转求天主，赐我至终，不失吾主。或不幸有何罪恶，以致失主，求赐我如尔痛苦寻觅，必至见主。并吁恳佑我死后，得见吾主，偕尔及诸圣人圣女，享厥荣福。  
请众同祷，大圣若瑟，乃圣母玛利亚之净配，鞠养吾主耶稣者。我重罪人，敬仰尔德，献此诸经为赞美。恳求尔，回忆在世所受之七苦七乐，主保我等，俾我等托尔覆荫，能胜诸魔之诱惑，且救我等灵魂肉身诸苦难。又求为我等转祈，得重罪之赦，并得圣宠圣佑，以后再不犯主圣命。更恳切求尔，于我等临终时降临顾慰，以尔大主保之德力，退我等狱魔之骇吓，增我等信心之刚毅。亚孟。