**元旦早课（念如主日）悔罪诵毕**

**新年诵**

吾主天主，万世之始，万世之终，求尔赐我等，善过今年，幸不犯罪。我等本年内思言行为，全献於主，为尔之光荣，为救我等，及众人之灵魂。亚孟。  
畏惧天主诵  
吾主天主，赫赫威严，至公至义，照临万方，无微不入，为赏为罚，纤毫靡遗。恶神骄傲，贬抑为魔；首人背命，流毒后裔；公私审判，区别善恶。往古来今，孰能逃厥鉴观，避其审判者，惟神惟圣。朝乾夕惕，顺承主令。我等卑污罪人，愚懦偏拗，三仇弗胜，屡逆命诫。主虽仁慈，不废义怒，天地有终，民皆有死，且谁知死期在何时，死后居何所。圣教会训谕吾侪，莫畏人，惟畏主。我今思维，刺心惶汗，愧悔无地，恳切求主，怜我恕我勿弃我。我昏愦，赖主开导；我颠仆，望主提携，俾获善终永远享福。亚孟。

**称羡天主诵**

吾主天主，万有之源，万美之泉，上天下地，光耀者日月，流峙者山河，飞潜动植者，羽毛麟介，五谷百果，秩然有其时序，灿然著其辉煌。凡吾侪世人，见见闻闻，奇奇妙妙，皆自主化成者，蕴奥已莫可名言，较天堂真福光荣，难比毫厘。主真全能全智全善，我何敢不称颂羡慕。世愿非我愿，惟愿爱主，世福愿不满，惟愿见主。我虽卑污罪恶，系主所生所赎，恳祈坚我志，允我求，俾得与天朝神圣，永远赞美吾主。亚孟。

**恃怙天主诵**

吾主天主，造成万有，护恤斯民。一有遗弃，刻即陨灭。自原祖叛命，遭罹世苦，毒害灾殃，三仇陷诱，形躯神魂，随时随地，俱伏危机，非主矜全，谁能自保生存。人遇困厄，呼父呼母，主真慈父，主真慈母，求无不应，愿无不获，如何不望主恃怙。我实如愚蒙赤子，祸患触目，不能自觉，求主哀怜顾复，救援于患难之中，提携于天福之路。永远常生。亚孟。  
（念天主经、圣母经、圣三光荣经各一遍）