**奉献全家诵**

吾主耶稣，我今跪在尔圣心像前，感念尔诸凡恩德，爱慕尔无穷美善。回念尔告圣女玛加利大，愿各国君臣，咸献于尔。我今体尔圣意，依赖无原罪圣母玛利亚及中国大主保圣若瑟转达，将我全家献尔圣心。愿家中常有信望爱三德，人人勤谨行事，用心祈祷，内外平安。恳求尔仁慈圣心，作吾家主，理我诸务。吁，可爱之耶稣！我将一切景况，无论患难喜庆，全托於尔。求尔降福于生者、亡者，出外者、在家者，凡为我家之人，莫不保护，倘我侪之中，有人伤尔圣心，求尔宽宥，仍复垂怜。吁，耶稣圣心，尔固慈善无量，我求尔保佑天下教友，并使中国外教进教，圣教平安。噫，仁爱之海洋，求尔助我全守主诫，卒得善终之恩，永望全家均至天堂，永谢尔圣爱。亚孟。