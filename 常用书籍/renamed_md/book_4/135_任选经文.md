**任选经文**

**点圣水经**

吾主以此圣水，涤灭我罪，并驱邪魔，拔除恶念。

**出门祝文**

吾主指我义路，示我正道，直引我步，率尊圣语，凡诸匪义，无得暴我。

**进堂祝文**

吾主我仰赖重重仁慈，今陟厥庭，伏拜于圣台前，称颂主名。

**洒圣水诵**

望吾主洒我，而我自洁，洗我，而我自白，白于雪。（念天主、圣母经各一遍）

**饭前祝文**

天主降福我等、及所将受於主普施之惠，为我等主，耶稣基利斯督。亚孟。

**饭后祝文**

全能者天主、所赐万惠，我等感激称颂，维生维王，世世。亚孟。

**求为官府诵**

吾主天主，统御天上万神，及世间百职。至义至公，无善不赏，无恶不罚。命天神导我善，拒我恶，佑我於陷溺。又命官府涖我，以善谕我，以刑儆我，使我循规遵矩，不至获罪於主，种种美范。我今恳切求主，加佑本处官府，助其义智慈断，上敷善政，下化良民，敬主爱人，共沐永福。亚孟。

**为天下万民诵**

仁慈天主，造成天地万有，始生我等原祖亚当，传衍人类，散居四方，前古后今，咸厥苗裔。故普天率土，虽遐迩异域，风俗殊致，智愚善恶，各别其论，究无一人，不在大主生育保全之内，降世救赎之中。我今为天下万民，恳祈吾主，凡已奉教者，频加宠佑，遵诫顺命，全心事主。未奉教者，开其心目，使之弃邪归正，洗罪认主，及一切灾害疾患，消除减灭，俾吾侪和睦亲爱，感谢赞扬，如天朝神圣，奉行主旨。亚孟。

**遇本身诞日诵**

全能天主、未造天地万物之先，诸乐荣福，自蕴完满，不假於外，无物不减，有物不增。我历多年，至於今日，赖主大恩，入世之中，享主所造诸汇，无功辜受。吾主造我，原为善立功，可得天上真福。恨我全忘主恩，大背主旨。已往概多犯诫，屡失圣宠。今求主，宥我往罪，赐我洪佑，俾去恶向善，不负生命之恩，虚在世时日。亚孟。