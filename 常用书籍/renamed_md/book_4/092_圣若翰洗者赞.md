**圣若翰洗者赞**

大哉若翰，膺受奇恩，胎时蒙赦，原染革新。司祭良子，圣母懿亲，真光未照，宝炬先临。怙恃早逝，移居山曲，孩提离俗，神伴养育，粹然清洁，诣臻圣域。壮年敷教，俟主旦旭，基利斯督，领洗河滨。皇皇圣父，赫赫纶音，兹所爱子，攸乐我心。承行主命，不惮辛勤，徽美巨德，国人钦敬。厥辟邪惑，直言谏正，逢彼惭怒，囹圄致命，福享天庭，位越众圣。  
先知大圣，荷主特宠。自母胎蒙赦者，圣若翰，念尔为吾主天主，预简为救世者之前驱，诞生於世，导人认主，诲人痛告，均沾吾主救赎洪恩，克忠克勤，懋功懋德，勋绩灿烂，光辉简册。今我等仰赖圣人功德，恳祈转求天主，宽赦我罪，赐我真全痛悔，切念不忘，保守心身，避罪遵德，善生安死，偕主享主，得造天国，恭随圣人，恒瞻圣三之光荣於无穷世。亚孟。  
（念天主经、圣母经、圣三光荣经各一遍）  
午时  信经毕

**本祝文**

天主，尔使圣若翰洗者诞日，为显荣之日，恳祈尔，赐我等神乐之恩，及诸信者之灵，引於荣福正道，为吾主耶稣基督。亚孟。