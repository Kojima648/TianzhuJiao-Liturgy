**补辱诵**

耶稣至尊之心，乃天主仁爱之源。吾今忆尔诸恩，深痛我之无情。盖吾天主于无始之始爱吾人类，造我如尔圣像，赐我得生於世，本欲今世锡之圣宠，后世加之永福，以充尔爱人之量。是以人虽负罪，忘尔至爱，主不但不弃，反为救人之故，甘取人身，代人赎罪，毕生受苦，而以至被钉架上，倾流圣血，以涤人罪。尔之仁爱，谁能推测其万一，况又亲定圣体，为我神粮，主之圣爱，神人谁能测乎？奈人受恩极渥，负罪綦深，忘尔爱，违尔教，辱尔名，弃尔规，种种背尔之罪戾，深刺尔心，莫可忆量。吾诚卑污罪仆，谁能抚慰尔心，仰报尔爱，惟欲表微诚，自愿忆尔於无限，爱尔於无终焉。望主常以仁目，怜视此报爱之罪人。耶稣乎，我伏於尔足下，敬将神形全献，为补尔所失之荣，痛心惨悔，为涤人所犯之罪。本愿舍生流血，以洗涤罪愆，然此系主恩，何敢奢望。惟哀恳吾主圣心，怜悯罪人，恕其瞽盲之罪，赦其罪罚，化其顽梗之心，加以神力，俾得胥为尔弟子，仰法尔圣心之德，后享尔所许之福。亚孟。  
（此经摘自大贤高隆汴司铎著作）