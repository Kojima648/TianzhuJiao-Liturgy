**年终诵**

吾主天主，万世之始，万世之终。我等感谢尔，终年所赐，公恩私恩。求主赦我等，本年内所犯之罪，补我等所空过之时，所缺之善功。亚孟。

**感谢天主诵**

吾主天主，造我肉躯，赋我神魂。且先造有天地覆载我，日月照临我，发生万物养育我，遣令天神护守我。我有罪恶，降生受苦受难救赎我，建立洗解圣体赦宥我。我受如是弘恩，时时切念，感谢难言。但恨我昏愚柔懦，每为魔役，弗能报主于万一。恳求自今而后，开导辅翼，俾我弃绝世荣，趋赴天路。三司五官，全献吾主，即至捐躯陨命，情甘忍受，断不敢背忘生养救赎无穷之大恩主。亚孟。

**恭敬天主诵**

全能无始无终者天主，圣父、圣子、圣神，三位一体，至尊至贵。虽合天朝神圣，普世万民，穷口赞扬，莫能罄述其奥妙，备极钦崇，弗克稍增其光荣。我乃卑污微末，何敢主前对越？昔圣玛达肋纳，伏地哀悔，不敢面向主前。圣亚巴郎每自云，我乃尘埃粪土，安可与主对言。二大圣人，尚如此谦恭敬畏，我罪恶弥深，何敢主前亵渎。惟主降生，受苦受难，救赎人罪，仁慈宽容，命我近主、呼主、赞美主。我今伏地瞻仰，心专情挚，尊亲爱慕，犹愿大地诸人，如先知耶肋米亚云，万物皆主所成，万民皆主所造，乘此生命未绝，齐来欢欣踊跃，认主、敬主、感谢主。恳祈自兹以后，增益宠佑，坚我信望爱之德，虔诚奉事，永远不离吾主。亚孟。  
（念天主经、圣母经、圣三光荣经各一遍）