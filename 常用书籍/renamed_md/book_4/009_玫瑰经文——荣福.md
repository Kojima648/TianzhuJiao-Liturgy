**玫瑰经第三分：荣福**

**荣福一端：耶稣复活**

献：心慰神怡之母玛利亚。我献此经，颂尔安和之荣福。尔极爱之子耶稣，死后第三日复活，身体极光极美。先往见尔，以解尔忧。将尔前日诸痛诸苦，翻作不可胜言之乐。又欲显厥至爱，屡亦见于宗徒，及诸弟子，使皆不胜欣跃。  
求：今我虔祈圣母，转祈吾主耶稣，赐我善心之真乐，灵魂之洁净光明，一如复活，不敢再陷于死罪。又使我能轻忽世物，若已死亡，不恋虚妄之福。阿们。

**荣福二端：耶稣升天**

献：神圣共仰之母玛利亚，我献此经，颂尔极隆之荣福。尔子耶稣我等主，既已复活。至四十日后，将欲升天之时，面谕宗徒，分行天下。以天主正教，训诲万民，与领圣水，洗罪入教。谕毕，自举升天。古圣群从，天神簇拥，随跻天国，坐于天主圣父之右。耶稣命二天神，下慰于尔及诸圣徒，留尔于世，以启照保护焉。  
求：今我虔祈圣母，转祈吾主耶稣。赐我心能脱离世幻，但爱天上之物，又求尔眷我顾我抚护我，行此人世之路，使我毕程，得造天国，永享常生。阿们。

**荣福三端：圣神降临**

献：上智大能之母玛利亚。我献此经，颂尔宠照之荣福。耶稣升天之后十日，尔与宗徒教众一百二十人，共聚一堂，诵经祈望天主。于辰时圣神降临，如尔子之所许。迅如风雷，绝无惊恐，赐之抚慰。又有舌形如火，光耀不焚，分置于尔及众人之首。于时圣神赐尔以超众之圣宠及大聪明，不烦学习，能通万国方言，传授圣教。  
求：今我虔祈圣母，转祈吾主耶稣。赐我圣宠及发勇力，勉进善德，能以专心，普扬天主圣教。阿们。

**荣福四端：圣母荣召升天**

献：陟天宝座天地元后玛利亚。我献此经，颂尔纯全之荣福。尔于六十三岁，耶稣遣天神嘉俾厄尔来报于尔，天主提尔圣身灵魂，并跻天国，受安乐荣福。尔将终时，耶稣显大圣迹。使向时分行天下之圣徒，咸来辞尔。尔俱一一抚慰。无病无痛，一惟爱慕天主。身终之后，葬尔圣身，天神空中奏乐三日，以显尔子耶稣，令尔肉身复活。与尔灵魂，同登天国，享无穷福。  
求：今我虔祈圣母，转祈吾主耶稣。赐我临终时，不陷于邪魔之罗阱；又赐我于此世上，涤恶务善。罪罚已满，援我升天，见尔圣容，与尔同庆。阿们。

**荣福五端：天主立圣母于九品天神之上，以为天地之母皇，及世人之主保**

献：巍巍高位之母玛利亚。我献此经，颂尔峻德之荣福。尔已升天国，天主圣父、天主圣子、天主圣神，特立为天地之元后，宠锡荣福，超诸天神及诸圣人。为我世人，依赖转达之主保。  
求：今我虔祈圣母，转祈吾主耶稣。怜仆役居此涕泣之谷，赐以圣宠，时垂恩佑。使我死后，得升天国，瞻尔圣容，偕享圣三之荣福。阿们。