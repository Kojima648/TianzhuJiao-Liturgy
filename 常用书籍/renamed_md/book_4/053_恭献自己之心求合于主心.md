**恭献自己之心求合于主心**

至圣之心兮，神爱泉；圣三之宫兮，重生原，尔情如醉兮，及血流，振振志兮，永不休。尔为牺牲兮，用救万民；尔为饮食兮，用饱饥人。心兮心兮，谁知尔志？惟火生火，惟情引情。悲哉悲哉！尔情犹火兮，我冷似坚冰；尔洁如玉兮，我惟习丑行；尔置载棘兮，我欲安华枕；尔求辛苦兮，我苦则不宁。呜呼，我心兮，已焉哉。尔犹匪石兮，云胡不裂，负心之心兮，已焉哉。耶稣至善者，心不知尔美，匪心也。耶稣极仁者，人不感尔惠，匪人也！耶稣大明者，尔心度我心，爱乎否乎，尔心知之。耶稣全美者，永矢爱尔。我爱若小，尔爱之大，足以大之。我心若冷，尔心之火，足以火之。独赖我力，力无所能。敬求尔心，始无不及。今我所大欲也，以心易心而已矣。尔心所好，我亦好之；尔心所恶，我亦恶之；尔心所思，我亦思之；尔心所愿，我亦愿之。夫爱之诚，惟在实行，不在虚言耳。是故我祷于尔，耶稣所贻，我爱之爱，我心之心，恳恳求尔，范铸我心。尔光照之，令其爱耶稣而生焉；尔火炀之，令其爱耶稣而死焉；尔策围之，俾其以世俗之乐为苦，以耶稣之苦为乐焉。以十字圣木益之，使其研厥价而知厥味，拳拳抱之而系焉。以耶稣三钉钉之，赐体信望爱三德，克信而无惑，克望而无变，克爱而无限。心兮心兮，奚尔见伤。戟兮戈兮，奚不我戕。心中伤兮，喜永不愈。可爱疮兮，幸而弗去。噫，耶稣心生之生者，我心既为尔所取，尔心既为我所得。自今而后，拜尔圣心，以为我行之元，我忧之慰，我病之痊，我悦之始，我谋之终，我罪之宥，我德之荣，惟佑我生，惟善我死，聊与尔如一，同睹天国之光，同得永福之庆。亚孟。