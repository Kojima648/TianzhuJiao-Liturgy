**圣母圣诞（早课  悔罪经毕）**

**圣母圣诞祝文**

仁慈天主，赐我特宠之大恩，既为圣母之产，为我等蒙真福之庆。圣母圣诞瞻礼，托赖保护，神形洁净，幸致和平之益，为吾主耶稣，偕圣父，及圣神，乃生乃王。亚孟。  
（念天主经、圣母经、圣三光荣颂各一遍）  
三拜礼  转求经毕

**圣母神仆祝文**

洁哉纯哉，童贞玛利亚，尔乃天主耶稣之母，至尊至荣。我卒世卑污，伏於尔慈台下，见尔立於天地万物之上，欣悦不自胜，特愿为尔群物踊跃灵若，以扬臣下于尔之喜。兹我叩首至地，甘心实意，许我永为尔小仆，特愿佩桎梏，以应小仆之分，以证尔神爱，真如桎梏钉我心，不能不敬尔，爱尔事尔。任人每贪埃宝腐荣，惟我所宝非他，即桎梏也，所荣非他，为尔小仆也。崇哉、圣哉、仁哉！天地元后玛利亚，望尔勿弃勿嫌，容我为尔小仆，现世救拔我於过恶之桎梏，后世救护我於仇魔之桎梏，使脱永狱，得升天国，偕诸神圣，幸睹尔圣容，敬赞尔慈恩于无穷。亚孟。  
（午时  赞贞母诵毕）

**向圣母托付经**

吾主后，圣母玛利亚。我自今日，至於死候，托尔我命，付尔我灵魂，寄尔我身。求我慈母，日垂顾我，时降守我，刻来护我。又托付尔，以我诸望，以我诸慰诸乐，以我诸艰诸难，诸急诸困，及我一生至终。念我所作所为，所思所想，所愿所虑，所谈所论，由尔请求，承尔神功，皆合尔旨，如尔圣子。亚孟。