**圣神降临第一副瞻礼（悔罪经毕）**

伏望天主，加我热爱，并能净心以合主旨，为我主耶稣基督。亚孟。  
（念天主经、圣母经、圣三光荣经各一遍）  
三拜礼

**圣神降临第二副瞻礼（悔罪经毕）**

感谢天主之大恩，於万亿人中，特赐我进教事主，我卑微懦柔，伏望时加护佑，克胜三仇，以至末日，实获临终之圣宠，为我主耶稣。亚孟。  
（念天主经、圣母经、圣三光荣经各一遍）

**求爱德诵**

吾主天主，万善万美之源，难以言尽思罄。万善之德，皆主宠锡，万物美好，皆主赋畀。父母子女、戚友之中，畴有如主爱我。故宜爱主万物之上，定志恃主宠佑，虽遇艰难困衡，敢不爱主，宁受剧苦至死，不稍违离，虽主弃我罚我，不敢略弛其爱。  
 吾主天主，我神魂与主相似。向爱应属於主。今我向爱，多在世间利乐，随肉体向爱，甚顺甚易，若违肉体所便，不为牵引，超出世利世乐，专思主生我原本终向，无穷利乐，无限美好，即世利世乐，具所不爱。今恳切求主，赐我专心爱主万物之上。  
吾主天主，我思古今多圣，峻德绝人，为主致命，甘受剧苦，圣女亦然。古今主教多贤，恒咨嗟仰慕，恒祈求，百计立功。行所难行，训诠传布，踪迹遍天下，摒弃一切身世所有，克己习劳，忍辱历苦，终身如是，是皆为主。今恳切求主，赐我专心爱主万物之上。欲见爱主之情，先宜瞽；欲闻爱主之情，先宜聋；欲论爱主之情，先宜喑；欲得爱主之情，先宜弃；欲尝爱主之情，先宜不知味。盖不绝世见，不能见此；不绝世闻，不能闻此；不绝世论，不能论此；不绝世有，不能有此；不绝世味，不能尝此。是以恳切求主，使我瞽於世见，聋於世闻，喑於世论，弃其世有，不知世味，乃可望主，赐我永远专心爱主万物之上。亚孟。  
（念天主经、圣母经、圣三光荣经各一遍）  
三拜礼  午时  信经毕

**求神爱诵**

吾主天主，赐我诸德，尤望赐我圣宠，能以全心全灵，专志爱尔。我若充盈，爱尔之爱，乃我望之慰、我心之味，我灵之生命，我神体之安居，我明悟之朗耀。求尔除灭我心之偏情，立一大殿於其中，为尔永居。使尔爱情之箭，深透我心，爱情之味，扶养我灵。噫嘻！何时得遂此愿，何时尽绝不合尔意之情，何时尽克私意，而遵守尔旨，何能全忘我身，惟纯记忆吾主，何时尽捐诸物诸事於我心，惟独存吾主，何时爱情之火，炙热我心，何时得享尔之爱情，何时赐我得合尔旨，永远不离，为我等主耶稣基督。亚孟。

**念祈求圣教大行祝文**

请众同祷，无始无终，肇造万物，全能者天主，怜念教外灵魂，皆尔化成，依似尔像。吁！吾主天主，于此灵魂，地狱恒满。我等专心，祈尔望尔，念尔极爱之子耶稣，为救彼灵魂，受万苦万难，被钉十字架死。呜呼！恳祈天主，并念卒世童贞圣母玛利亚，及天朝诸圣人圣女，祝祷勋劳，特仰尔仁慈，赦教外之人，背尔教、违尔命、毁尔言、忘尔恩者种种多罪。望主垂悯宽赦，令彼改恶迁善，认识造世赎世，无始无终之大恩主，乃可望获承耶稣基督，所许洪锡。亚孟。

**向天主圣三诵**

皇皇圣三，圣父圣子圣神，三位一体。全能无始无终天主，我恃主超性之光，信识主全能神智，至仁之妙。并信识圣父圣子圣神，无差等之殊，论位敬其各一，论体钦其无二，论荣钦其均平。感谢主造成天地万物，救赎人罪，降赋神爱。我虽负罪，是主所造，所赎所赋。求主悯我，赐我神力，明智爱德，能遵守主诫，阐明主道，爱主万物之上，平生行善，至於死后，获见圣父圣子圣神，全能全智至仁、无始无终一天主，永享无际真福，亚孟。