**求免患难诵**

无始无终，全能者天主，因我有罪，降此灾难，以惩干违圣命。我追思往非，甚畏主怒，理应加刑，仰主无限仁慈，恳求霁威，宽宥於我，我今痛悔前愆，立志以后，改恶迁善。亚孟。

**求信德诵**

吾主天主，仁慈启我，识圣教要理，勿许我陷於昏昧，忝辱圣名。赐我诚信天地之先，惟有一主至神，至纯之体，无始无终，常生常王，无所不在，无所不知，无所不能，涵有全美全善，无穷荣福。信主以全能，从无中化成天地万有，常为主宰，保护开导，令万物各得其所。凡人善恶，皆有赏罚，或于生时，或于死后，是所当信宜望宜爱。又赐我信主有三位：一曰圣父、一曰圣子、一曰圣神，无大小先后，共属一体。赐我信第二位圣子降孕，生於玛利亚童身，真为天主、真为人，名曰耶稣基督。在世时，为赎万民之罪，自甘受难，钉十字架，死后复活升天，坐於全能者天主圣父之右，将来审判生死者。又赐我诚信人灵魂，为主所生，受生之后，永无灭时。如犯圣命、不守十诫、获罪于主。苟诚心悔解，坚志悛改，主至仁慈，无不赦宥。遵守圣诫，必升天堂，享无穷真福，否则必堕地狱，受无限永苦。又赐信普天之下，惟主一教，为圣、为正、为公，是主亲立，使忍受今世暂困，以补前非，而免后世永苦，建行善功，而得后世永乐。我极欲明识诚信，求主洪恩，俾我生死信之，宁被万苦，不敢不信，死后升天，洞彻圣道之奥，享主许赏信者永福之乐。亚孟。

**求为我仇诵**

至宽至忍天主，命我以德报怨，不问大小轻重，凡人苦难我，讯侮我，谋害我，隳我事，损我物，扬我过失，种种逆我意者，求主赦我憎伊之罪，不以伊待我者报之。更恳求主，眷顾苦难我者，降福讯侮我者，保存谋害我者，隳我事者，赐之顺利，损我物者，赐之资财，扬我过失者，赐之令闻，今世进教，后世升天，永享荣福。亚孟。

**遇难求忍诵**

吾主天主，我有安乐，莫非主赏，我有艰难，莫非主罚。我今被多苦，皆主前知预命。主为爱我，生我赎我。加我苦难，岂非淑我益我。今求主加我神力，能坚心忍受，翕顺主圣意，勿论何故何如，患难攻我灵，苦我躯，惟望主消灭我万罪。亚孟。  
（念天主经、圣母经、圣三光荣经各一遍）