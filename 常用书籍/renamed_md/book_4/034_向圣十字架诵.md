**向圣十字架诵**

恭向敬拜圣十字架，尔为罪人之切望，忧苦之太平。山林内，奇美异香之树；险海内，乘风破浪之舟。败邪魔，胜世俗，敌肉身之神枪利剑。开天门，闭地狱，拔炼灵之宝钥高梯。尔根、尔杆、尔叶、尔枝、尔花、尔果。从古以来，何树有尔之嘉，何木比尔之尊。尔自天地大主，钉死在上之后，尔荣无极，尔能无穷，尔德无比。我今念吾主耶稣，莫大恩功。虔恭敬尔，专心向尔，信尔系救吾之器械、爱尔是赎我之价值，望尔得我罪之赦。我须之资、我病之医、我愿之满、我求之允、我苦之安，更仗庇尔，扶我善行今世之危途，一如扶老之杖，至死不离，扶至天堂，息我永安之所。亚孟。