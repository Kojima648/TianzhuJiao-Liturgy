**弥撒前经**

**领圣体前诵**  
圣人若翰，自胎时为圣。常谦言曰：罔敢与主释屣带。圣伯多禄，宗徒之长。尚曰：吾主耶稣，当远我勿近我，我乃大罪人。二大圣人，如此谦逊敬畏，我且如何。我罪恶弥深，曷敢近主。主降世时，疗痊聋瞽疮疾诸人。命死者复活。每与罪人，言谈坐食，我常得罪。犹如聋瞽疮疾，如死者然。求主疗我活我，望赐圣体。但我罪人，何安妄领。因主昔有遗言曰：人若不领主圣体罔能生活，乞赐领受。亚孟。

**求为传教诵**（神父举行弥撒时）  
吾主天主，生我赎我，无极洪恩。我从邪干罪，赖主慈悯。命司铎传教，使我认识大主。领圣水，涤除往罪。主知我力弱怠惰，易犯诫命，复令神父持我弱、策我怠、解我罪。训我立功补愆。我今求主，加佑神父，赐之康宁睿智，明彻主旨，洪敷主慈，使我恪遵教规，持守善终，随我神父，籍其功徳，偕享永福。亚孟。  
(天主经、圣母经、圣三光荣颂各一遍)

**求为主教诵**(主教举行弥撒时)  
吾主天主，无极仁慈，矜训我等。设立主教，选择大德，当此重任。治理教务，付司铎尊位，施行圣事，救拨吾侪。我今感主教之恩。求主赐之能力，克称其职，抚眷吾羊，同跻天国。亚孟。  
(天主经、圣母经、圣三光荣颂各一遍）

**定心祝文**  
至慈之大父，共慰之天主，至恕至宽，令唯一圣子，为救我众，钉于十字架上。又垂谕以所献天主，最重之礼。每日复行于圣教会，增益我力。于惟此礼，高厚渊微，能阐主爱，能保我等于真福。伏维佑我有事者，专心致敬。庶于如是洪恩，定受其赐，为我等主，基督。亚孟。