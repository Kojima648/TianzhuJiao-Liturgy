**早课**

**圣号经**  
因父、及子、及圣神之名。亚孟。

**四拜礼**  
一拜，信天主一概邪妄之事俱弃绝。  
二拜，望天主，保佑全赦我诸罪。  
三拜，爱敬至善至尊之主，于万有之上。  
四拜，一心痛悔我之罪过。定心再不敢得罪于天主。

**圣神降临诵**（遇主日时诵念）  
伏求圣神降临。从天射光，尔为贫乏之父，赐恩之主。人心之光，极美之安慰。灵魂之饴客，甘饴之温所，劳者之休息，暑中之清凉，涕者之欣乐。尔为真福之光。伏求充满尔信者之心内。倘无尔圣佑，人心虚空，无所无害。伏求以洁心污，以灌心枯，以医心疾，以柔心硬，以暖心寒，以迪心履。伏求七洪恩，于诸信倚赖尔佑者，赐诸德之功，善终之宠佑，永远之喜乐。亚孟。

**初行工夫**  
伏望吾主，我等功行，宠照先之，辅翼前进。使我凡诸祷者行者，常自主肇，又赖主讫。为我等主基利斯督。亚孟。

**荣福经**  
皇皇圣三，又一非二。钦崇荣福，若今兹，若永远，及无穷世之世。亚孟。

**感谢经**  
感谢吾主天主，庇佑我一夜平善，幸不犯罪。赐我今日生命，复见所造美丽诸物。亚孟。

**五谢礼**  
一谢天主，生养照顾之恩。  
二谢天主，降生救赎之恩。  
三谢天主，赦罪赐宠之恩。  
四谢天主，赐我进教，引我升天之恩。  
五谢天主，自生至今无数之恩。

**求恩经**  
伏望全能者天主，怜恤我等，赦我等罪，导引我等，诣于常生。亚孟。  
祈祷全能至仁天主，我等罪过恕之，解之，赦之。亚孟。  
吾主今日赐保我等，无以犯罪。  
吾主矜怜我等，矜怜我等。  
吾主仁慈乞施我等，如我等所望。  
吾主俯听我祷，而我号声，希彻于主。  
全能者吾主天主，赐我等至有今日。主之大能，拯救我等。庶几是日，绝无至僻于罪。思言行为。恪奉主命，为我等主基利斯督。亚孟。  
天地大主，吾主天主，我等心身，百司言行，今日赐我正之，淑之，引之，治之。俾率于圣教规诫工课。望主救世者，自今迨于无穷扶佑我等，以庶幸救幸脱、乃生乃王世世。亚孟。

**六祈求**  
一、求为圣教宗主，祈主允延德寿化及万方。  
二、求为本处主教，及诸位传教铎德，祈主赐以神形兼佑，德化日隆。  
三、求为当今军政官长。祈主赐以遵教事主，四方宁静。  
四、求为父母亲友恩人，祈主保佑和睦平安，欣勤守诫。未进教者，弃邪归正。  
五、求为诸疾病贫穷患难者，祈主赐以安宁，化殃为吉。  
六、求为诸异端者，祈主消灭邪妄，咸归正教。

**信经**（遇主日时诵念）  
我信全能者，天主父化成天地。我信其惟一子，耶稣基利斯督我等主。我信其因圣神降孕生于玛利亚之童身。我信其受难。于般雀比拉多居官时，被钉十字架，死而乃瘞。我信其降地狱。第三日，自死者中复活。我信其升天，坐于全能者天主父之右。我信其日后从彼而来审判生死者。我信圣神。我信有圣而公教会，诸圣相通功。我信罪之赦。我信肉身之复活。我信常生。亚孟。

**信德诵**  
吾主天主，尔至真实，不能虚言。尔又全知，不能自讹。圣教会内各端道理，皆尔默启。我为此信尔是真天主。赏善罚恶之大主宰，一体三位。第一谓父、第二谓子、第三谓圣神。我信第二位降生，受苦受难，被钉十字架上死，为救人类。圣而公会道理，我全信无疑。并愿证此信德，虽被万死不辞。亚孟。

**望德诵**  
吾主天主，尔至忠信，既许必践。尔又全能，能践所许、兼又极慈、肯赐所许。我为此赖尔圣子之功，望尔全赦我罪，宠佑至终，赐我得升天堂，永享见尔。如尔圣子所许。亚孟。

**爱德诵**  
吾主天主，尔从无生我，安养保存，顷刻无间。又降生救我，受难赎我。况尔本性自有无穷美善。可爱无比，我为此真心爱尔在万有之上。全随尔之圣意，及为尔爱人如己。亚孟。

**悔罪经**  
吾主天主，尔是造我救我之恩主。可爱的大父。因我不遵尔命，得罪尔，致失天堂而得地狱。辜负尔恩之逆子，至大罪人。我今认我之错。爱尔无穷美善，在万有之上。真心痛悔（拊胸）一生罪过，定心改我毛病，远离犯罪机会，再不敢犯尔之命令。亚孟。

**天主经**  
在天我等父者，我等愿尔名见圣，尔国临格。尔旨承行于地，如于天焉。我等望尔，今日于我，我日用粮。尔免我债，如我亦免，负我债者。又不我许，陷于诱感，乃救我于凶恶。亚孟。

**圣母经**  
万福玛利亚，满被圣宠者，主与尔偕焉，女中尔为赞美。尔胎子耶稣，并为赞美。天主圣母玛利亚，为我等罪人，今祈天主，及我等死候。亚孟。

**圣三光荣颂**  
天主父及子及圣神，吾愿其获光荣。厥初如何，今兹亦然，以迨永远，及世之世。亚孟。

**三拜礼**  
一拜、信卒世童贞玛利亚，是天主真母。  
二拜、喜圣母是天地之母皇。  
三拜、恳祈圣母，转求天主，赐我善终恩佑。

**赞贞母诵**  
申尔福天主圣母，仁慈之母，我等之生命，我等之饴，我等之望，申尔福。旅兹下土，厄娃子孙，悲恳号尔，于此涕泣之谷。哀涟叹尔，呜呼！祈我等之主保。聊亦回目，怜视我众，及此窜流期后，与我等见尔胎，普颂之子耶稣。吁，其宽哉，仁哉，甘哉。卒世童贞玛利亚，天主圣母，为我等祈，以致我等，幸承基利斯督，所许洪锡。亚孟。

**转求经**  
吁！玛利亚，无原罪之始胎，我等奔尔台前，望尔为我等祈。  
（此经念三次每次念圣母经一遍）

**向童贞母诵**（遇主日时诵念）  
圣母玛利亚，自未有天地，主预简为母。从始胎时，已备大福德，远超神圣。主特宠异，灵性懿德。平生言行，圣善克修。思念纯粹，明理积衷，光辉表著，非凡学习渐成。诚心坚望，热爱天主。翕合圣意，毫不相离。卒世童贞，矢志独先，开前轶后，无可与拟。专务修德者，瞻仰圣母，依为法式；放恣于恶者，思及圣母，莫不转悔。圣母为独孤无靠之托。虽至洁不弃污者;虽全善不绝恶者。宽裕听求，转达天主，赐之神力，以能转洁迁善。我今恃圣母仁慈，哀号恳求，勿据罪弃我，使我没世，奉事我天主圣母，爱敬恩报，如我慈母。亚孟。

**领报经**（复活期外）  
主之天神报玛利亚，乃因圣神受孕。（圣母经）  
主之婢女在兹，希惟致成于我如尔之言。（圣母经）  
且天主圣子，降生为人，居我人间。（圣母经）  
启：天主圣母，为我等祈。  
应：以致我等，幸承基利斯督，所许之洪锡。  
请众同祷：恳祈天主，以尔圣宠，赋于我等灵魂，俾我凡由天神之报，已知尔子耶稣降孕者，因其苦难，及其十字圣架。幸迨于复生之荣福，亦为是我等主，基利斯督。亚孟。（念圣三光荣颂三遍）

**喜乐经**（复活期）  
天皇后喜乐，阿肋路亚。  
盖尔攸孕者，阿肋路亚。  
于前云复活，阿肋路亚。  
为我等转达天主者，阿肋路亚。  
童贞圣母玛利亚喜乐，阿肋路亚。  
盖主真复活，阿肋路亚。  
请众同祷：天主既以尔圣子耶稣之复活，令天下万民喜乐，今以童贞圣母玛利亚，求尔赐我等永享常生之喜乐，亦为是我等主，基利斯督，亚孟。（念圣三光荣颂三遍）

**向护守天神诵**  
天主天神，领守我者，惟上仁慈，托我于尔。今日赐我照护引治。亚孟。

**求圣若瑟主保诵**  
圣若瑟，膳养吾主耶稣之父，又极净圣母玛利亚之配。我今日求尔于天主前，作我主保。噫，惟尔为我主保中，首先所敬仰者，求尔今日，收我为尔之门下。保护我于患难之中，不离我于临终之时。亚孟。

**求圣五伤方济各诵**  
申尔福，圣方济各本处主保，引导我等，走天堂之路。亚孟。  
启：吾大圣方济各，为我等祈。  
应：使我应蒙基利斯督，所许之洪赐。

**求圣沙勿略方济各诵**  
真福圣方济各沙勿略，恳求尔，转达天主，赐我等效法尔诸德之表。亚孟。

**求为炼处凡诸信者灵魂诵**  
天主生人，欲人在世立功，膺主预备之真福。我今为已亡炼狱众灵，在世识奉真主，信从圣教。求主垂悯宽赦，免其苦难，命天神庆报出期，又赐我偕诸信者，享见天主圣容。亚孟。  
启：求为炼处诸信者灵魂。  
应：求圣母转求天主，宽怜往罪，早赐升天。  
启：凡诸信者灵魂。  
应：赖天主仁慈，息止安所。亚孟。

**求降福诵**  
仰惟吾主，降福我等，保护于诸凶恶。亚孟。

**已完工夫**  
至仁至慈天主，恳念卒世童贞圣母玛利亚，及诸圣人圣女，祝祷勋劳，俯录我等，仆隶微绩。凡我所为，或可取者，惟愍视之；其有惰行，惟宽恕之。吾主天主，乃生乃王世世。亚孟。（画圣号早课经毕）