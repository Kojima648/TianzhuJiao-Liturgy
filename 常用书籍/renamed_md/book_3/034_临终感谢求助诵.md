**临终感谢求助诵**

吾主天主，圣父圣子圣神，三位一体，全能全知全善。无始无终者天主，生我养我，赐我进教。奉事真主，保存至今，种种洪恩，时感时谢，莫能名言。我兹病势已极，死期在迩，追忆前愆，难以数计。我真认己，至卑贱、至罪恶，捶胸愧恨，泣诉哀呜，依赖吾主耶稣，降生受苦受难，被钉十字架上，救赎功劳，矜怜赐宥，一如右盗，恩赐上升，呜呼！我真信主，我切望主，我热爱主。犹求仁慈圣母玛利亚，护守天神，本名圣人，并天朝诸神圣，同为转祈，加我圣宠，益我神智，启发真全痛悔，专意向慕天主。世务不能乱我心，魔术不许及我身，携我神魂，置之主前，俾辞暂生於世上，而永生于天国。亚孟。(撒圣水，提醒病人，求吾主耶稣，求圣母玛利亚并看苦像亲之，有时提醒痛悔随天主圣意等情)