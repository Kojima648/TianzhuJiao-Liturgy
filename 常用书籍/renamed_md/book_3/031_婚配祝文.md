**婚配祝文**

皇皇天主，俯鉴愚诚，主之全能全智，主之至善至仁，上天下地，物物可徴。肇造亚当原祖，黄土为身，再造厄娃始母，匹配传生，后人嫁娶，从此以兴。凡合天主之圣意者，多蒙宠佑，如前圣多俾亚，主命天神引导，与女撒辣，配为夫妇，齐眉耄耋，绕膝云礽。迨主降世，随母贺婚，变水为酒，以乐嘉宾。历举从前之灵迹，足征婚配之匪轻。今(某)仰遵圣教七圣规之至意，娶(某)为室，望主仁慈，垂佑二人，亦如前圣，平安偕老，笃生肖子，暨诸孙曾，协同敬主，以钦承圣事之洪恩。亚孟。(念信经、赞贞母诵各一遍)